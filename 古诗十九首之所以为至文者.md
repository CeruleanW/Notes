# 陈祚明《采菽堂古诗选》：古诗十九首之所以为至文者
关键词：诗论

网上所引多有错漏，下图是我对照扫描版抄下来的，句读可能有误。

十九首所以为千古至文者，以能言人同有之情也。人情莫不思得志，而得志者有几？虽处富贵，慊慊犹有不足也。况贫贱乎？志不可得而年命如流，谁不感慨？人情于所爱，莫不欲终身相守，然谁不有别离？以我之怀思，猜彼之见弃，亦其常也。夫终身相守者，不知有愁，亦复不知其乐，乍一别离，则此愁难已。逐臣弃妻与朋友阔绝，皆同此旨。故十九首唯此二意而低回反复，人人读之皆若伤我心者，此诗所以为性情之物。而同有之情，人人各具，则人人本自有诗也。但人有情而不能言，即能言而言不能尽，故特推十九首以为至极。言情能尽者，非尽言之，之为尽也，尽言之则一览无遗。惟含蓄不尽，故反言之，乃使人足思。盖人情本曲，思心至不能自已之处，徘徊度量，常作万万不然之想。今若决绝一言，则已矣，不必再思矣。故彼弃予矣，必曰亮不弃也；见无期矣，必曰终相见也。有此不自决绝之念，所以有思，所以不能已于言也。十九首，善言情，惟是不使情为径直之物，而必取其宛曲者以写之，故言不尽而情则无不尽。后人不知，但谓十九首以自然为贵，乃其经营惨淡则莫能寻之矣。
（陈祚明·《采菽堂古诗选》卷三）

#文章 #5上佳 #书籍 #收藏 #Relax